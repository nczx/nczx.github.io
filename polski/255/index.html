<head><meta charset="UTF-8"></head>
<a style="color:red; font-size:25px;">Zadanie 2</a><br>
<p>Można uznać, że bohaterowie utworu zostali przedstawieni w tekście w sposób karykaturalny.  Karykatura to taki sposób prezentowania świata przedstawionego w utworze literackim, który wykorzystuje deformację i hiperbolę, co ma na celu podkreślenie negatywnych cech postaci czy przedmiotów. Wprawdzie opis postaci pozbawiony jest elementów wartościujących, to jednak ich wygląd, zachowanie czy wypowiedzi noszą znamiona karykatury. Osoby chore psychicznie składają meldunki niczym żołnierz, jednak ich treść przypomina dramatyczne wyznanie grzechów i jest nieco absurdalna. Karykaturalna jest także prezentacja dwóch kobiet, które noszą przymocowane do kijów od szczotek lusterka. Łapią w nie spojrzenia mężczyzn. Gospodarz z kolei odmawia wykonania zdjęcia swojej osoby, jeśli nie będzie ono zrobione na tle przedstawiającym Akropol w sepii. Zachowuje się przy tym niczym kapryśny celebryta. Mówi, że to do niego należą ludzie chorzy nerwowo. Karykaturalnej prezentacji nie uniknęła nawet postać księdza i towarzyszącego mu ministranta. Wprawdzie wyglądają i zachowują się normalnie, to jednak wodę święconą niosą w plastikowym pudełku po gotowym daniu, co łamie powagę sytuacji. </p><br><head><meta charset="UTF-8"></head>
<a style="color:red; font-size:25px;">Zadanie 3</a><br>
<p>Sytuacja ukazana we fragmencie zawiera wiele sprzeczności. Jej nienaturalność polega na tym, że bierze w niej udział duża liczba różnego rodzaju osób. Te osoby zaś zostały ukazane w sposób karykaturalny. Wewnętrzna sprzeczność pojawia się zatem w postaci gospodarza, po którym spodziewamy się odpowiedzialnego, pełnego powagi i mądrości zachowania - ma bowiem pod opieką ludzi chorych psychicznie. Tymczasem zachowuje się on jak obrażony nastolatek, który odmawia zrobienia zdjęć, jeśli nie będą one wykonane zgodnie z jego wizją, uczy podopiecznych meldowania o swoich błędach, a jednocześnie karmi ich surową, brudną marchewką. Pełna sprzeczności jest też scena święcenia pola. Spodziewamy się patosu i godności typowej dla sytuacji na granicy sfery <em>sacrum</em> i <em>profanum, </em>jednak i tutaj widzimy wyraźną sprzeczność - woda święcona niesiona jest w plastikowym pudełku po sosie, co urąga godności zdarzeniu, ale i wprowadza śmieszność. </p><br><head><meta charset="UTF-8"></head>
<a style="color:red; font-size:25px;">Zadanie 4</a><br>
<p>Utwór Weroniki Murek jest napisany w konwencji groteskowej, o czym świadczy szereg cech tego utworu. Jedną z nich jest upodobanie do form zdeformowanych, wyolbrzymionych, czego przykładem w tekście są chociażby postacie dwóch kobiet z lusterkiem, osób psychicznie chorych czy gospodarza. Takie karykaturalne przedstawienie sytuacji, czy szerzej - świata przedstawionego, prowadzi do absurdu, który wynika z braku jednolitości zasad rządzących tym światem. Z jednej strony mamy patos (święcenie pola), z drugiej zaś śmieszność połączoną z tragizmem (meldunki chorych psychicznie osób, które przypominają wyznanie grzechów; karmienie pracowników brudną marchewką z miodem). Taka konstrukcja świata przedstawionego ma charakter prowokacyjny w stosunku do utrwalonej w świadomości odbiorców rzeczywistości. Jest zaprzeczeniem zdroworozsądkowej wizji świata ze względu na łamanie zasady decorum i parodystyczny stosunek do obowiązujących konwencji literackich. </p><br><head><meta charset="UTF-8"></head>
<a style="color:red; font-size:25px;">Zadanie 5</a><br>
<p><strong>a)</strong></p>
<p>Podany fragment "Chłopów" Władysława Reymonta odwołuje się do kilku konwencji literackich. Występuje tu m.in. <strong>konwencja</strong> <strong>realistyczna, </strong>której istota polega na próbie jak najwierniejszego, obiektywnego odwzorowania rzeczywistości. Stąd tak szczegółowe odzwierciedlenie pracy chłopów na polu. Opis ten zawiera też elementy<strong> impresjonizmu</strong>. Rejestruje bowiem ulotne wrażenia narratora, takie jak barwy <em>(Rzędy kobiet czerwieniły się na kopaniskach...; popielate zagony rdzawiły</em> się) zmieniające się światło <em>(a w końcu już był cały widny na tle</em> słońca)<em>,</em> dym <em>(niebieskie warkocze dymów ciągnęły się nad</em> zagonami)<em>.</em> W opisie występują odniesienia do wielu zmysłów, w tym wzroku i słuchu <em>([...] to znowu śpiewka się zerwała lub krzyk nie wiadomo skąd powstały leciał nisko, tłukł się po bruzdach i dołach i tonął bez echa w jesiennej</em> <em>szarości</em>)<em>,</em> a przyroda została poddana zabiegowi ożywienia i antropomorfizacji. Opis siewcy z kolei<strong> nawiązuje do stylu biblijnego </strong>(motyw siewcy), który wykorzystuje również <strong>funkcję poetycką</strong>, ze względu na nagromadzenie licznych środków artystycznych (<em>[...] bosy chłop, z gołą głową, przewiązany płachtą - szedł wolno, nabierał ziarna z płachty i sial ruchem monotonnym, nabożnym i błogosławiącym ziemi, dochodził do końca zagonów, nabierał z worka zboża, nawracał i z wolna podchodził pod wzgórze, że najpierw głowa rozczochrana, potem ramiona, a w końcu już był cały widny na tle słońca z tym samym błogosławiącym ruchem siejby; z tym świętym rzutem rozrzucał zboże, co jak złoty pył kolistym wirem padało na ziemię</em>)<em>. </em></p>
<p> </p>
<p><strong>b)</strong></p>
<p>Zarówno w utworze Weroniki Murek, jak i powieści Władysława Reymonta, na pierwszy plan życia wiejskiego wysuwa się ciężka praca. Życie ludności wiejskiej toczy się przede wszystkim na zewnątrz, nie zaś wewnątrz. Wieś Reymonta jest spokojna, a egzystencja jej mieszkańców zorganizowana jest przez cyklicznie powtarzające się pory roku. Widać tu wyraźnie kult ciężkiej pracy, która zdaje się być błogosławieństwem - dzięki niej można zdobyć żywność. Murek jednak zwraca przede wszystkim uwagę na różnorodność mieszkańców wsi - są to indywidua, a nie reprezentanci zbiorowości. Praca jest ciężka, często absurdalna i fatalnie wynagradzana. Życie wiejskie ma u niej charakter publiczny - nie ma tutaj tajemnicy, wszyscy obserwują się nawzajem i oceniają. Nikt nie może przejść niezauważony, nawet ksiądz odprawiający religijny rytuał.  </p><br>