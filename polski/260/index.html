<head><meta charset="UTF-8"></head>
<a style="color:red; font-size:25px;">Zadanie 5</a><br>
<p><strong>Przykładowe rozwiązanie:</strong></p>
<p><strong>a) </strong></p>
<p>Wiersz Ryszarda Krynickiego wpisuje się w założenia prezentowane przez Jana Tomkowskiego, który stwierdza, że już w epoce Młodej Polski dzieło sztuki jest traktowane jako <em>instrument służący wyrażaniu nastrojów </em>oraz jako <em>techniczna i bezosobowa konstrukcja.  </em>Utwór zdaje się korespondować z <em>Dies irae </em>Jana Kasprowicza przede wszystkim ze względu na wykorzystany gatunek - hymn, ale także i podjętą tematykę oraz nastrój utworu. Dominuje tu bowiem nastrój, który można określić jako schyłkowy, pesymistyczny czy wręcz katastroficzny, który jest budowany za pomocą symboli, ale również i nacechowanego negatywnie bądź mającego negatywne konotacje słownictwa, np.: <em>gwiazdo obumarła, wiecznym śniegiem, pot obumarły, najdłuższy dług. </em>Uniwersalizm przekazywanych treści sprawia zaś, że wypowiedź nabiera bezosobowego charakteru, dzięki czemu jest ponadczasowa i aktualna niezależnie od czasu. </p>
<p> </p>
<p><strong>b)</strong></p>
<p>Utwór Ryszarda Krynickiego może stanowić współczesną kontynuację nastrojów dekadenckich dominujących na przełomie XIX i XX stulecia. Pojawiają się w nim bowiem często sformułowania, które mają związek ze śmiercią bądź zagładą, np. <em>gwiazdo obumarła, z ulewy płomieni, przed śmiertelnie poranną chroń bielizną skóry, ziszczeniem zniszczenia. </em>Słownictwo to koresponduje z tym wykorzystywanym przez poetów młodopolskich. Dla przykładu, we wspomnianym już hymnie <em>Dies irae </em>wielokrotnie przeplatają się wizje śmierci czy zbiorowej zagłady ludzkości oraz świata, np.:</p>
<p><em>Biada!... Pierś światów przed chwilą tak żywa,<br/>kona pod strasznym ciężarem...</em><br/><em>Olbrzymy świerków padają strzaskane;</em><br/><em>las się położył na skalisty zrąb;</em><br/><em>węże kosówek, wyprężywszy ciała</em><br/><em>w kurczach śmiertelnych, drętwieją bezwładne;</em></p>
<p>Również w wierszu Leopolda Staffa <em>Deszcz jesienny </em>pojawiają się podobne, dekadenckie nastroje. Bohaterem utworu jest szatan kroczący po świecie, który niesie zagładę oraz śmierć wszystkiemu, co żyje, niszcząc bezpowrotnie przyrodę: </p>
<p><em>Przez ogród mój szatan szedł smutny śmiertelnie<br/>I zmienił go w straszną, okropną pustelnię...</em><br/><em>Z ponurym, na piersi zwieszonym szedł czołem</em><br/><em>I kwiaty kwitnące przysypał popiołem,</em><br/><em>Trawniki zarzucił bryłami kamienia</em><br/><em>I posiał szał trwogi i śmierć przerażenia...</em></p><br>