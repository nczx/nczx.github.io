<head><meta charset="UTF-8"></head>
<a style="color:red; font-size:25px;">Zadanie 1</a><br>
<p>Czytając wiersz "Deszcz jesienny" odbiorca zostaje niejako wrzucony w sam środek sytuacji. Oczami wyobraźni może oglądać mężczyznę obserwującego ze środka własnego domu padający miarowo deszcz. Jesienny krajobraz zdaje się współgrać ze stanem jego ducha. Jeśli odczytywać to, co mówi podmiot liryczny dosłownie, mamy tutaj do czynienia z jego żałobą po stracie kogoś bliskiego. Padający deszcz symbolizuje jego smutek oraz łzy. Całość pesymistycznego obrazu dopełnia wizerunek Szatana przemierzającego ogród. Płacze on z powodu zła, jakie staje się jego udziałem. Każdy jego krok wiąże się ze śmiercią i destrukcją świata przyrody, co, paradoksalnie, zdaje się przygnębiać Szatana. </p><br><head><meta charset="UTF-8"></head>
<a style="color:red; font-size:25px;">Zadanie 2</a><br>
<p><strong>Przykładowe rozwiązanie:</strong></p>
<ul>
<li>
<strong>powtórzenia:</strong> <em>o szyby deszcz dzwoni, deszcz dzwoni jesienny; Jęk szklany... płacz szklany...; w dal ciemną, bezkresną, w dal szarą i mglistą...</em>
</li>
<li>
<strong>anafory: </strong><em>Ktoś umarł... Kto? Próżno w pamięci swej grzebię.../ Ktoś drogi... wszak byłem na jakimś pogrzebie...; W dal poszły przez chmurną pustynię piaszczystą, / W dal ciemną, bezkresną, w dal szarą i mglistą...</em>
</li>
<li>
<strong>epitety:</strong> <em>jednaki, miarowy, niezmienny; deszcz jesienny; zagrodę wieśniaczą</em>
</li>
<li>
<strong>antropomorfizacje:</strong> <em>Rozpacz tak płacze...; Wieczornych snów mary powiewne, dziewicze / Na próżno czekały na słońca oblicze... (...) / Odziane w łachmany szat czarnej żałoby / Szukają ustronia na ciche swe groby</em>
</li>
<li>
<strong>metafory:</strong> <em>A smutek cień kładzie na licu ich młodem...; I posiał szał trwogi i śmierć przerażenia...; </em>
</li>
</ul>
<p> </p>
<p>Zastosowane środki artystyczne przede wszystkim tworzą nastrój utworu, m.in. za sprawą psychizacji krajobrazu oraz obrazowania impresjonistycznego. Powtórzenia i rytm współgrają z melancholijną wymową wiersza. Wrażenie niezwykłości oraz tajemniczości budują antropomorfizacje i metafory.   </p><br><head><meta charset="UTF-8"></head>
<a style="color:red; font-size:25px;">Zadanie 3</a><br>
<p>Utwór autorstwa Leopolda Staffa wyróżnia się silną rytmizacją. Wpływa na to nie tylko obecność powtarzającej się strofy, lecz także inne cechy wiersza. Przede wszystkim każdy wers zawiera 12 sylab, ma także tą samą ilość akcentów, zaś średniówka zawsze występuje po szóstej sylabie. Takie metrum oddaje monotonię jesiennego pejzażu, powtarzalność kropli deszczu uderzających o okno, a zarazem niezmienność sytuacji. Wskazuje również na sytuację podmiotu lirycznego - wpływa na odczuwaną przez niego apatię, smutek. Refren z kolei wpływa na rytm utworu oraz kompozycję, ponieważ jest stałym elementem, który rozdziela poszczególne strofy, potęguje melodyjność. Podobnie jak technika powtórzeń podkreśla dominujący w tekście klimat - melancholijny, smutny, wręcz depresyjny. Zabiegi te sugerują również monotonię jesiennego pejzażu, która koresponduje z uczuciami podmiotu lirycznego. W ten sposób autor silniej oddziałuje na wrażenia odbiorcy.:</p>
<p><em>O szyby deszcz dzwoni, deszcz dzwoni jesienny<br/>I pluszcze jednaki, miarowy, niezmienny,<br/>Dżdżu krople padają i tłuką w me okno…<br/>Jęk szklany… płacz szklany… a szyby w mgle mokną<br/>I światła szarego blask sączy się senny…<br/>O szyby deszcz dzwoni, deszcz dzwoni jesienny…</em></p>
<p>W utworze Staffa obecne są także liczne wyrazy dźwiękonaśladowcze - zwłaszcza w refrenie. Można do nich zaliczyć np.: <em>dzwoni, pluszcze, jęk, łkające</em>. Słowa te nie tylko określają zachowanie deszczu, lecz przede wszystkim wpływają na nastrojowość przedstawienia. Budują atmosferę smutku i przygnębienia, wzbogacają tekst o walory dźwiękowe, ponieważ naśladują pewne odgłosy. Nie mniej ważna w wierszu Staffa jest także instrumentacja głoskowa. Zjawisko to jest obecne np. we fragmentach: "O szyby deszcz dzwoni, deszcz dzwoni jesienny", "I światła szarego blask sączy się senny". Nagromadzenie głosek miękkich i szeleszczących odzwierciedla rytm spadającego deszczu oraz związaną z tym monotonię.</p><br><head><meta charset="UTF-8"></head>
<a style="color:red; font-size:25px;">Zadanie 4</a><br>
<p>Budowa i poetyka utworu ściśle wiąże się z jego tematyką. Zarówno wykorzystane przez poetę motywy (śmierci, snu, Szatana), jak i rytm wiersza, harmonizują ze sobą, współtworząc dekadencki nastrój permanentnego przygnębienia. Regularny rytm wiersza dodatkowo odzwierciedla miarowe uderzanie kropel deszczu o różnego rodzaju powierzchnie. Jest to przykład psychizacji pejzażu, a więc zabiegu odzwierciedlania uczuć i emocji człowieka za sprawą opisu przyrody. </p><br><head><meta charset="UTF-8"></head>
<a style="color:red; font-size:25px;">Zadanie 5</a><br>
<p>Bohater utworów Staffa zdaje się być przygnębiony, pogrążony w niewesołych rozważaniach. Jest apatyczny - mimo śmierci bliskiej osoby nie potrafi sobie jej przypomnieć. Dogłębnie odczuwa swoją samotność oraz cierpienie, dostrzega wszystkie obecne na świecie tragedie. Jednocześnie wydaje się być zobojętniały, a nawet roztargniony: "Ktoś chciał mnie ukochać, lecz serce mu pękło, / Gdy poznał, że we mnie skrę roztlić chce próżno... / Zmarł nędzarz, nim ludzie go wsparli jałmużną...". Jego rezygnację, brak woli działania odzwierciedla deszcz, który wywołuje skojarzenia ze smutkiem mówiącego.  </p><br><head><meta charset="UTF-8"></head>
<a style="color:red; font-size:25px;">Zadanie 6</a><br>
<p>"Deszcz jesienny" jest przykładem poetyki impresjonistycznej głównie ze względu na ulotne wrażenia, jakie wywołuje. Padający deszcz nieustannie bębni w szyby, powodując powstanie tajemniczej, zmiennej i niematerialnej mgły. To ona przypomina podmiotowi mówiącemu odchodzące w dal mary: </p>
<p><em>Wieczornych snów mary powiewne, dziewicze</em><br/><em>Na próżno czekały na słońca oblicze...</em><br/><em>W dal poszły przez chmurną pustynię piaszczystą, </em><br/><em>W dal ciemną, bezkresną, w dal szarą i mglistą...</em></p>
<p>Ulotne wrażenia wywołuje również nagromadzenie kolorów i wrażeń świetlnych. Obecne w utworze antropomorfizacje współtworzą nastrój tajemniczości i baśniowości. Zarówno treść wiersza, jak i jego forma, cechują się nastrojowością, oddając smutek, żal i melancholię podmiotu mówiącego. Zabieg ten nazywamy psychizacją pejzażu. Typowo impresjonistycznymi cechami są również skrajny subiektywizm przedstawienia oraz muzyczność (sylabotonizm, anafory, powtórzenia, refren, rymy dokładne). </p><br><head><meta charset="UTF-8"></head>
<a style="color:red; font-size:25px;">Zadanie 7</a><br>
<p><strong>Przykładowe rozwiązanie:</strong></p>
<p>Ostatnia, nierefreniczna część wiersza opowiada o kroczącym przez ogród Szatanie. Podmiot mówiący widzi przeciwieństwo przestrzeni arkadyjskiej, gdyż wędrujące uosobienie zła posypuje kwiaty popiołem i rzuca na ziemię szare kamienie, niszcząc wszystko, co żyje. Widać tutaj echa opozycji natura-kultura i młodopolskiego przeświadczenia o destrukcyjnym wpływie cywilizacji na przyrodę. Kamienie mogą symbolizować tutaj beton miasta, który wkracza na tereny naturalne, dewastując je bezpowrotnie. Kolor szary dodatkowo potęguje wrażenie smutku i niepokoju. Udziela się ono nawet Szatanowi, który płacze, widząc swe dzieło. Na swoje dzieło spustoszenia reaguje on w sposób zaskakujący i nieprzystający do wyobrażeń tej postaci, jakie pojawiały się w kulturze na przestrzeni wieków. </p><br><head><meta charset="UTF-8"></head>
<a style="color:red; font-size:25px;">Zadanie 8</a><br>
<p><strong>Wątki funeralne występujące w utworze: </strong></p>
<ul>
<li>jesień jako czas zamarcia przyrody, hibernacji;</li>
<li>marzenia, pragnienia, ambicje, które stały się tylko senną marą i "W dal poszły przez chmurna pustynię piaszczystą, / W dal ciemną, bezkresną, w dal szarą i mglistą...";</li>
<li>wspomnienie śmierci bliskiej osoby: "Ktoś dziś mnie opuścił w ten chmurny dzień słotny... / Kto? Nie wiem... Ktoś odszedł i jestem samotny...";</li>
<li>zamieranie przyrody pod wpływem działalności Szatana.</li>
</ul>
<p>Funeralne skojarzenia w utworze Staffa wpisują się w nurt poezji <strong>dekadenckiej</strong> - wyrażają marazm ludzkiej egzystencji, przekonanie o kryzysie sztuki i wartości moralnych, które był tak charakterystyczne dla literatury schyłku XIX wieku.</p><br><head><meta charset="UTF-8"></head>
<a style="color:red; font-size:25px;">Zadanie 9</a><br>
<p><strong>Elementy synestezji można zauważyć w następujących fragmentach utworu: </strong></p>
<ul>
<li><em>Jęk szklany... płacz szklany... a szyby w mgle mokną<br/>I światła szarego blask sączy się senny... </em></li>
<li>
<em>By w piersi łkające przytłumić rozpacze,</em><br/><em>I smutków potwornych płomienne łzy płacze...</em>
</li>
</ul>
<p> </p>
<p>Mamy tutaj do czynienia z połączeniem zmysłów słuchu, dotyku oraz wzroku, które zostało uzyskane nie tylko za sprawą znaczenia wyrazów, ale również nagromadzenia głosek szumiących ("sz"), syczących ("s") i ciszących ("ś"). </p>
<p> </p>
<p> </p><br><head><meta charset="UTF-8"></head>
<a style="color:red; font-size:25px;">Zadanie 10</a><br>
Indywidualne<br><head><meta charset="UTF-8"></head>
<a style="color:red; font-size:25px;">Zadanie 11</a><br>
Indywidualne<br>